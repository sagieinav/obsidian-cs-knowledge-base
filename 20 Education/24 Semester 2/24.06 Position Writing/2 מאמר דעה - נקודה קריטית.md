## נקודה קריטית
בואו נודה על האמת: הצמיחה המעניינת באמת, זו שמרגישה כמו שדרוג גרסה פתאומי ולא סתם עדכון קטן, לעולם לא קורית בזמן שאנחנו שטים במי מנוחות. השגרה נעימה, יציבה, אבל היא לא בדיוק כור ההיתוך שחושף את הפוטנציאל הבלתי ממומש הטמון בנו. הרגעים שבהם אנו נדחקים אל הקצה הפיזי, המנטלי, או הרגשי – אלו הרגעים שבהם אין פריווילגיה לשחק על בטוח; האפשרויות הן ברורות: להתעלות, או להיכנע. הגוף והנפש, כשהם מגיעים לסף הזה, נוטים לבחור באפשרות הראשונה.

ואז זה קורה - הרגע הזה של הדחיפה המקסימלית, של התמודדות עם הלא מוכר, הרגע הזה שבו אנחנו יודעים - אנחנו נמצאים עכשיו בנקודה קריטית. במתמטיקה, נקודה קריטית היא נקודה אשר עשויה להיות נקודת קיצון בגרף. אבל מה מסתבר? לא רק במתמטיקה יש גרפים, גם לכל אחד מאיתנו יש גרף. והנקודה? היא עשויה להיות נקודת קיצון. נו, נקודת שפל מקומית, כזאת מהסוג שכולנו מכירים. היא מרגישה כמו מתח אדיר, סוג של קריעה פנימית, בדיוק כמו בשריר, אשר תהליך התפתחותו מתחיל בקרעים מיקרוסקופיים הנוצרים מדחיקתו לקצה גבול יכולתו, ומסתיים באבולוציה המתקבלת בעת התאחות הקרעים ומניבה קפיצה ביכולת.

זה בדיוק מה שקורה באותן נקודות קריטיות. המערכת עוברת ל"מצב טורבו": מיקוד קיצוני, יכולת לגייס משאבים נסתרים, תגובה מהירה ומדויקת שמרגישה כמעט אינסטינקטיבית. פתאום מגלים שנקודת השפל המקומית, בכלל הייתה נקודה של תנופה דרמטית שמשנה כיוון, פריצת דרך שלא יכולה הייתה להתקבל בדרכים קונבנציונליות. חשבו על ספורטאי שברגע ההכרעה, כשהוא מותש לגמרי והלחץ עצום, מוצא פתאום תאוצה חדשה או מבצע מהלך מבריק שלא ביצע מעולם באימון. זה לא רק שהוא "התחזק" באותו רגע, הוא ניגש לרובד אחר של יכולת, עבר סוג של טרנספורמציה מהירה. זהו כיול מחדש שמתרחש בחלקיק שנייה.

ומה קורה כשלא מצליחים להתעלות? הנקודות הקריטיות אינן בהכרח רגעים של התעלות רגעית מלאה באדרנלין, ולעיתים הן כרוכות בחוסר ודאות ואף בכישלון המלווה בכאב. העניין הוא שהקפיצה - היא עדיין תתבצע, בין אם בהצלחה או בכישלון. הפירות פשוט יקצרו באופן רטרואקטיבי. יותר מזה, לא תמיד אנחנו מודעים לכך שאנחנו נמצאים בנקודת מפנה. הרבה פעמים התופעה תתבטא בהבחנה פתאומית ביכולות חדשות שלא חשבנו שאנחנו מסוגלים להן. מהיכן הן צצו ככה פתאום? אה, נכון... בגלל הדבר הזה שהיה. נו, האירוע הגדול הזה - אז משם זה הגיע. עכשיו הכל מסתדר.

אבל האמת היא, שלרגעים גדולים אין טאבו על נקודות קריטיות. מה עוד מסתבר? הגרף הזה שיש לכל אחד מאיתנו, הוא לא יחיד. יש לנו גרפים רבים ומגוונים; גרף משפחה, גרף לימודים, גרף חברתי, והגרף הזה שאתם חושבים עליו עכשיו. לפעמים רצוי לזרוק את עצמנו למים, גם במצבים קטנים יותר – לקחת על עצמנו משימה מורכבת יותר ממה שאנחנו רגילים, להתמודד עם סיטואציה חברתית מלחיצה, או ללמוד מיומנות חדשה שמרגישה "גדולה עלינו". אלו הם הרגעים בהם אנחנו מייצרים זינוק חד ביכולת. הוראות ההפעלה הן פשוטות: תשכח ממה שמוכר ונעים - היום מחפשים באופן נואש את הקצה.