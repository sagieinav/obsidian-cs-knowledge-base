## מאמר דעה: מה הם הגורמים למחדל יום כיפור?
#### שגיא עינב
**זחיחות, שאננות, יוהרה.** יש שיגידו שאלו הם הגורמים העיקריים לפרוץ מלחמת יום הכיפורים - אחת מהטראומות הלאומיות הקשות ביותר שחוותה מדינת ישראל.
כישלון קולוסלי מבחינה בטחונית. הסרט "שתיקת הצופרים" מציג את המחדל שהוביל למלחמה מנקודת מבט נוקבת, החושפת את הכשלים של הצבא, מערכת הביטחון והמדינה עצמה. הסרט אינו רק סיפור היסטורי, אלא תמרור אזהרה על הסכנות שבשאננות, קיבעון מחשבתי ויהירות של ~~מנהיגים ומקבלי החלטות~~ בני האדם.
### המחדל: כשלים צבאיים ומערכתיים
הכשל המרכזי במלחמת יום הכיפורים היה התעלמות מההתרעות ומהמידע המודיעיני שהצביע על פלישה אפשרית של מצרים וסוריה. למרות סימנים ברורים, גורמים בצמרת הצבא והמדינה התעלמו מהם מתוך אמונה בתפיסתם, שהניחה כי מדינות ערב לא יעזו לפתוח במלחמה כוללת ללא עליונות אווירית משמעותית.

הסרט מציג כיצד מערכת הביטחון, שהייתה בטוחה בעליונותה, בחרה להדחיק את הסכנות ולהתעלם מקולות שהתריעו על ההתפתחויות. איך ייתכן שהתרעות מסוימות פשוט הושתקו או נעלמו בתוך מערכת בירוקרטית שלא יכלה להכיל תרחישים שלא התאימו לנרטיב המקובל?
### השאננות והיהירות כמקדם מחדלים: יום כיפור מול 7 באוקטובר
והנה אחרי הכל, שוב אנחנו כאן. המחדל של מלחמת יום הכיפורים אינו אירוע חד-פעמי בהיסטוריה הישראלית. הוא משמש כמראה למחדלים נוספים, ובראשם אסון 7 באוקטובר 2023. בשני המקרים, השאננות והיהירות של המערכת הביטחונית והמדינית הובילו להפתעה ולכישלון. אותה טעות, אותה זחיחות, אותו מחדל - 50 שנים מאוחר יותר. אולי יותר קל לחפש קווי שוני ולא קווי דמיון בין שני המקרים.

בדיוק כמו ב-1973, כך גם לפני 7 באוקטובר, היו אינספור סימנים מקדימים: דיווחים על תרגילים חריגים של חמאס, העברת נשק בהיקפים גדולים, והתרעות שהגיעו מהשטח. אך בדיוק כפי שהתעלמו מהתרעות על תקיפת מצרים וסוריה, כך גם במקרה של 7 באוקטובר – המערכת קבעה שהיא שולטת במצב והעדיפה להתעלם מההתרעות, מתוך הנחה שהאויב "לא יסתכן במלחמה". נשמע מוכר?
### האחריות המערכתית והאישית: האם למדנו לקח?
הסרט משמש כתזכורת כואבת לחשיבות ההקשבה לקולות המתריעים ולצורך בבחינה מתמדת של התפיסות וההנחות שלנו. אחד המסרים המרכזיים שבו הוא הצורך בבחינה עצמית, ענווה וזהירות בקבלת החלטות, ואפשר להשליך ממנו לכל תחומי החיים שלנו.

אז האם ישראל למדה לקח ממלחמת יום הכיפורים? נראה כי התשובה מורכבת. מצד אחד, לאחר מלחמת יום הכיפורים הוסקו מסקנות משמעותיות – שינויים במבנה המודיעין, הפקת לקחים באשר לקבלת החלטות ביטחוניות, ודרישה לערנות מתמדת. מצד שני, כפי שהוכיחו האירועים של 7 באוקטובר, המערכת עדיין שבויה באותן תפיסות מסוכנות, שבהן נוח יותר להיצמד לאמונה שיש שליטה מלאה, מאשר להתמודד עם האפשרות של איום ממשי.

אז נראה שהמערכת כן הפיקה את הלקחים, אבל האם כבני האדם הפקנו את הלקחים הנדרשים? כנראה שלא. בסוף בני אדם תמיד חוזרים למצבם הטבעי, ואמנם הופקו לקחים כדוגמת שינויים לוגיסטיים במערכת הביטחון, אבל לא נראה שהופקו כל הלקחים הנדרשים בתפיסה, בחשיבה, ובגישה של מקבלי ההחלטות.

מעבר לזה, אני מוצא שהסרט מעורר מחשבה על הנטייה האנושית להתעלם מסימנים מקדימים ולהיאחז בתפיסות קיימות, גם כאשר המציאות מצביעה אחרת. הדמות של ויקטור גבאי, המתריע שנענה שוב ושוב בהתעלמות מוחלטת, מייצגת את הקול הבודד שניסה לשנות את התפיסה הרווחת אך לא הצליח.

התופעה הזו, של התעלמות מסימנים רציונליים מובהקים ע״מ להיאחז במה שנוח, היא תופעה שכיחה מאוד המתרחשת ביום-יום, אצל כן בן אדם ובכל תחומי החיים. הרבה פעמים יותר נוח לנו לראות את הדברים בצורה מסוימת.
ה״קול השפוי״ של ויקטור גבאי יכול לייצג אפילו את הקול הפנימי שלנו, שקורא לנו לעשות את הדבר הנכון והפחות נוח, ולא לקבור את הראש באדמה כדי להימנע מהתמודדות עם המציאות הקשה.
### התמונה הרחבה: מה אנחנו יודעים לקבוע?
עם זאת, חשוב לי לציין גם זווית אחרת למקרה. הרבה פעמים יותר קל לנו לראות מכאן את מה שלא רואים משם, ולחילופין דברים שרואים משם, אין לנו יכולת לראות מכאן. אנחנו יכולים לנתח את הדברים, לחקור ולאסוף מידע כמה שניתן, אבל לעולם לא נוכל לדעת הכל. מקבלי ההחלטות הרבה פעמים יודעים דברים שאנחנו לא יודעים, ומסתכלים מזוויות שאנחנו לא מסוגלים להסתכל מהן. בסרט למשל, נאמר על המקור שנתן את הדיווח העיקרי על פריצת המלחמה, שרק בשנה האחרונה התקבלו ממנו שני דיווחי כזב על פתיחת מלחמה מצד האויב.

אנחנו לא באמת יודעים את הדינמיקה ברמה הנדרשת ע״מ לקבוע בנחרצות קביעות דרמטיות. לעולם לא נוכל לדעת מה ההתנהלות היום-יומית המדויקת של הצבא ומערכת הביטחון בהקשר למקרים כאלה ואחרים. כמה פעמים ביום, בחודש, בשנה קורים דיונים דומים? כמה פעמים בשנה היו סממנים דומים של היערכות למלחמה מצד האויב שהתגלו כתרגיל, וכמה פעמים היה מפקד אלמוני שצעק באופן נחרץ שתפרוץ מלחמה וטעה? כמה שאלות כאלו בכלל קיימות, שאפילו לא נשאלו בציבור בגלל מחסור במידע?

בסוף, אנחנו מסתכלים על הכל בפרספקטיבה של היום והמקרה הספציפי שקרה, ואנחנו מתדיינים בדיעבד אחרי שאנחנו יודעים את התוצאות. הדבר שאותו שאנחנו כן יכולים להעריך בצורה ההוגנת ביותר, זה את התוצאה הסופית. שם אנחנו יכולים לקבוע ולהגיד שכצופה/אזרח במדינה שנחשף למחדלים הללו, מהמידע והזווית שלנו - הגורמים האחראיים כשלו בעבודתם. איך ולמה זה קרה? את זה לא נוכל לדעת ברמה מדויקת. איך והאם אפשר להתנהל בצורה טובה יותר? גם את זה קשה לנו לדעת. אנחנו לא מודעים עד הסוף לכל המשמעויות ולכל הרבדים ומה שקורה מאחורי הקלעים. אנחנו יכולים רק לדון בספקולציות ובהצעות שרירותיות שלא מתחשבות בכל המידע הרלוונטי.

נראה שהאספקט העיקרי שאנחנו יכולים להסתכל עליו - הוא האספקט האנושי, אישי, פסיכולוגי. ההסבר הטוב ביותר שאנחנו יכולים, כאזרחים, לספק למחדל שנגרם באחריותם של מקבלי ההחלטות ומנהיגי המדינה, הוא כישלון חשיבתי ברמה הפסיכולוגית - זחיחות, שאננות, יוהרה.
### ביבליוגרפיה
- [50 שנה: ארבעת הסרטים הבולטים ביותר על מלחמת יום הכיפורים – מקור ראשון](https://www.makorrishon.co.il/opinion/669985/)
- [מסע אל שורשי הקונספציה: 1973 מול 2023 - ynet](https://www.ynet.co.il/news/article/skvbvjhjke)
- [אודות מלחמת ה-7 באוקטובר ומלחמת יום הכיפורים. האיתחול של מדינת ישראל - LinkedIn](https://www.linkedin.com/pulse/%D7%90%D7%95%D7%93%D7%95%D7%AA-%D7%9E%D7%9C%D7%97%D7%9E%D7%AA-%D7%94-7-%D7%91%D7%90%D7%95%D7%A7%D7%98%D7%95%D7%91%D7%A8-%D7%95%D7%9E%D7%9C%D7%97%D7%9E%D7%AA-%D7%99%D7%95%D7%9D-%D7%94%D7%9B%D7%99%D7%A4%D7%95%D7%A8%D7%99%D7%9D-%D7%94%D7%90%D7%99%D7%AA%D7%97%D7%95%D7%9C-%D7%A9%D7%9C-zvi-stepak-pyqpf)
- [1973 ו-2023 - שתי מלחמות בראי דעת קהל - המכון הישראלי לדמוקרטיה](https://www.idi.org.il/articles/54733)